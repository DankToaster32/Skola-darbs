# Skola-darbs
1.	Savā Documents mapē izveidot jaunu NetBeans projektu Skola, neizmantojot Templates un automātiski ģenerētu js.
2.	Atvērt piemēru no https://www.w3schools.com/html/tryit.asp?filename=tryhtml_layout_flexbox un projekta Skola index.html datnes saturu aizvietot ar piemēra kodu.
3.	Projektā Skola izveidot mapi css un tajā datni stils.css.
4.	Stila aprakstu no index.html dokumenta pārvietot uz stils.css. 
Visas turpmākās darbības jāveic dokumentā index.html.
5.	Ievietot tagu stila dokumenta stils.css piesaistei.
6.	Dzēst tekstu starp tagiem <body> un <header>
7.	Starp <header> tagiem ievietot tekstu Rīgas Valsts 1. ģimnāzija.
8.	Labot un papildināt navigācijas sadaļu starp tagiem <nav>, izveidojot numurētu lapas satura rādītāju ar doto tekstu:
Satura rādītājs
Vēsture
Skolas nosaukumu maiņas
Zināmie skolas vadītāji (1229—1804)
Skolas absolventi
9.	Starp <article> tagiem iekopēt tekstu, kas dots šī dokumenta pēdējā un priekšpēdējā  lapā. Iekopēto tekstu strukturēt, izmantojot virsrakstu, rindkopu, sarakstu un tabulu tagus:
a.	Nodaļā Skolas nosaukumu maiņas datiem jābūt strukturētiem aizzīmētā sarakstā
b.	Nodaļā Zināmie skolas vadītāji dati jāstrukturē tabulā ar divām kolonnām.
c.	Visam tekstam jābūt sadalītam pa nodaļām atbilstoši satura rādītājam un pa rindkopām atbilstoši saturam.
10.	Sadaļā <nav> veikt labojumus, lai darbotos satura saites. Jārīkojas šādi:
a.	Katram tagam <a> papildina atribūta href vērtību, aiz simbola # pierakstot unikālu identifikatoru, piemēram, href=”#vesture”. Šādi veido saites uz grāmatzīmēm.
b.	Atbilstošajā satura vietā virsraksta vai rindkopas tagam pievieno atribūtu id ar tādu pašai unikālo identifikatoru, tikai bez simbola #. Piemēram, <h2 id=”vesture”> šādi kļūst par grāmatzīmi.
11.	Satura nodaļā Skolas absolventi ievietot rindkopu par skolas absolventu Raini un saiti uz kādu tīmekļa resursu par Raini, kas nav wikipēdija.
12.	Starp tagiem <footer> ievietot skolas logo attēlu kā saiti uz skolas tīmekļa vietni.
13.	Papildināt un labot stila dokumentu tā, lai navigācijas sadaļas fonā būtu redzams skolas attēls skola.jpg.
14.	Papildināt stila dokumentu tā, lai fona attēla izmēri pielāgotos navigācijas joslas izmēram un attēls atkārtotos.
15.	Projektā Skola izveidot jaunu dokumentu jauns.html ar šādiem elementiem:
a)	Ievadīt virsrakstu Gaidot dzimšanas dienu..
b)	Ievietot horizontālu līniju
c)	Ievietot formu
d)	Formā ievadīt tekstu “Ievadi pilnu datumu, kad Tev būs tuvākā dzimšanas diena”
e)	Ievadīt tekstu „gads” un ievietot formas lauku ar tipu TEXT un nosaukumu “gads”
f)	Ievadīt tekstu “mēnesis” un ievietot formas lauku ar tipu TEXT un nosaukumu “menesis”
g)	Ievadīt tekstu “diena” un ievietot formas lauku ar tipu TEXT un nosaukumu “datums”
h)	Ievietot pogu - formas lauku ar tipu BUTTON, nosaukumu “poga” un vērtību “Aprēķināt dienu skaitu līdz dzimšanas dienai”
i)	Ievietot tekstu “Līdz svētkiem atlikušas “
j)	Ievietot formas lauku ar tipu TEXT un nosaukumu “dienas”
k)	Ievietot tekstu “dienas  :  )) “
l)	Pogai pievienot atribūtu onclick=”dienas();”
m)	Ievietot tagu <script> ar funkciju dienas(), kas aprēķina dienu skaitu līdz tuvākajai dzimšanas dienai.
 
Rīgas Valsts 1. ģimnāzija (saīsinājumā RV1Ģ vai RV1.ģ) ir vispārējās pamata un vidējās izglītības iestāde Rīgā. Tā ir pilsētas senākā skola. Ģimnāzija specializējas matemātikas un valodu padziļinātā apgūšanā. Mācības šajā skolā notiek latviešu valodā. Kopš 1996. gada ģimnāzija piedalās Starptautiskā bakalaurāta mācību programmas realizācijas projektā. Skolai kā pirmajai Latvijā dibināta absolventu un draugu biedrība ar mērķi finansiāli atbalstīt skolu. Skolā darbojas jauniešu koris "Kamēr...". Kopš 2009. gada Draudzīgā aicinājuma fonda skolu reitingā un kopš 2013. gada Ata Kronvalda fonda Latvijas skolu reitingā Rīgas Valsts 1. ģimnāzija ieņem pirmo vietu ģimnāziju un lielo skolu grupā. Lai iegūtu vietu skolā, ir jāiztur matemātikas konkurss, kurā uz vienu vietu pretendē 8-10 skolēni. 9. klases noslēgumā skolēniem jāiztur vēl viens matemātikas konkurss, lai saglabātu vietu skolā. 2019. gadā konkursam uz 10. klasi pieteicās vairāk nekā tūkstoš Latvijas 9. klašu skolēnu.
Skolas pastāvēšanai iespējams izsekot līdz pat 1211. gadam, kad bīskaps Alberts Rīgā nodibināja Svētās Marijas katedrāli un pie tās — Livonijas bīskapijas domkapitula klosteri. Kādā 1239. gada 19. aprīļa dokumentā minēts, ka domkapitula sholastiķis (mācību pārzinis) bijis kanoniķis Heinrihs, kas uzskatāms par pirmo zināmo Rīgas Doma klostera skolas vadītāju. Skola atradās Doma baznīcas krustejā un bija paredzēta katoļu garīdznieku sagatavošanai. Tās mācību programma atbilstoši viduslaiku latīņu skolu tradīcijai bija sadalīta triviuma ciklā — gramatika, retorika un dialektika. 1524. gadā luterāņu sarīkotajos baznīcu grautiņos katoļu Doma klostera skolu slēdza. 1528. gadā Rīgas rāte skolu no jauna atvēra kā laicīgu pilsētas otrās pakāpes skolu un par Domskolas pirmo rektoru iecēla Nīderlandes kalvinistu sludinātāju Jākobu Batusu (Jacobus Battus, miris 1546. gadā). Pēc viņa Domskolas rektori bija Retgers Pistorijs (no 1538) un Hermanis Vilkens (1554—1561), vēlākais Heidelbergas Universitātes rektors, kas savās publikācijās par burvestībām pieminējis Rīgas apkārtnes vilkačus. Skolā bija trīs klases, kurās mācīja klasiskās valodas, gatavojot tālākām studijām universitātēs. Zviedru Vidzemes laikā ar Zviedrijas karaļa Gustava II Ādolfa lēmumu 1631. gadā uz Doma skolas bāzes izveidoja Rīgas Akadēmisko ģimnāziju. Tajā bija trīs augstākās klases, kurās uzņēma pēc piecu klašu Domskolas beigšanas. Pirmie ģimnāzijas profesori bija Hermanis Samsons (ģimnāzijas inspektors), Johans Struborgs un Johans Hēfelns, vēlākie profesori bija Johans Brēvers (filozofija, vēsture, teoloģija), Johans Rihmanis (filozofija), Henings Vite (retorika un vēsture), Johans Pauls Mellers (jurisprudence un matemātika), kas ģimnāzijā izveidoja observatoriju ar diviem teleskopiem. Ģimnāzijā tika rīkoti publiski disputi un priekšlasījumi, kas saglabājušies līdz mūsu dienām. 1656. gadā ģimnāzijas ēka Otrā Ziemeļu kara laikā krievu bombardēšanas dēļ tika nopostīta, un 1675. gadā Zviedrijas karalis Kārlis XI nodibināja otru pilsētas ģimnāziju — Kārļa liceju (latīniski: Schola Carolina), kas atradās pie Sv. Jēkaba baznīcas. Rīgas Akadēmiskā ģimnāzija pie Rīgas Doma darbu atsāka 1678. gadā. Pēc Rīgas ieņemšanas Lielā Ziemeļu kara laikā 1711. gadā ģimnāzijas klases tika slēgtas, tomēr turpināja darboties Rīgas Domskola, kurā pakāpeniski atjaunojās klasiskās ģimnāzijas tradīcijas. Šajā periodā skolā strādāja vēlākais filozofs Johans Gotfrīds Herders (1764—1769) un rektora amatā bija ievērojamie apgaismības laikmeta darbinieki Karls Filips Mihaels Snells (1780—1787) un Kārlis Gotlobs Zontāgs (no 1788). 1787. gada 12. jūlijā pēc Krievijas ķeizarienes Katrīnas II rīkojuma tika svinīgi atklāta jaunā ģimnāzijas — Rīgas liceja — ēka Pils laukumā 2 (ēka celta 1785.—1787. gadā, arhitekts Matiass Šonss). 1804. gadā Vidzemes guberņas izglītības reformu laikā Domskolu pārveidoja par Rīgas apriņķa galveno mācību iestādi — Rīgas 1. apriņķa skolu, 1861. gadā — par Rīgas reālģimnāziju, kurā mācījās arī Vilhelms Ostvalds (1864—1871), bet 1873. gadā — par Rīgas Pilsētas ģimnāziju. Publiskai apskatei Rīgas pilsētas reālģimnāzijā 1869. gadā atklāja Rīgas pilsētas gleznu galeriju. 1874. gadā pēc Rīgas galvenā arhitekta Johana Daniela Felsko projekta tika uzcelta tagadējā skolas ēka Raiņa bulvārī 8. Rīgas pilsētas gleznu galerija 1879. gadā tika pārcelta uz netālo Kerkoviusa namu (tagad Kalpaka bulvārī 4). Vecā skolas ēka pie Doma baznicas tika nojaukta 1888. gadā, būvējot pilsētas muzeju. Šajā laikā skolā mācījušies Jānis Pliekšāns, Pēteris Stučka un citi vēlākie latviešu sabiedriskie darbinieki. Rusifikācijas periodā 1894. gadā skolu pārveidoja par klasisko ģimnāziju, vēlāk — par valsts ģimnāziju (Государственная гимназия) ar krievu mācību valodu. 1919. gadā Stučkas valdība pārdēvēja to par Rīgas 1. vidusskolu ar latviešu mācību valodu, Latvijas Republikas laikā tika atjaunota Rīgas pilsētas 1. ģimnāzija, kuras direktors ilgu laiku bija Jānis Stiprais (1922–1935), tad Jānis Lapiņš (1935—1939). Pēc Latvijas okupācijas skolu atkal pārdēvēja par Rīgas 1. vidusskolu un 1944. gadā nosauca tās pirmā direktora Leona Paegles vārdā. Pēc Latvijas Republikas atjaunošanas skola atguva Rīgas 1. ģimnāzijas vārdu, bet kopš 1996. gada tiek dēvēta par Rīgas Valsts 1. ģimnāziju. Meklējot datus par skolas vēsturi, jāņem vērā, ka laika posmā, kad skolu sauca par Rīgas pilsētas 1. ģimnāziju, pastāvēja arī Rīgas Valsts 1. ģimnāzija, kas nav saistīta ar šajā rakstā minēto skolu.
Skolas nosaukumu maiņas
Pēc Latvijas Valsts arhīva datiem, Rīgas Valsts 1. ģimnāzija piedzīvojusi vismaz 15 dažādus nosaukumus:
1211.—1528. — Domkapitula klostera skola
1528.—1631. — Rīgas pilsētas Domskola
1631.—1710. — Rīgas Akadēmiskā ģimnāzija
1711.—1804. — Rīgas Domskola (klasiskā ģimnāzija)
1804.—1860. — Rīgas 1. apriņķa skola
1861.—1873. — Rīgas Reālģimnāzija
1873.—1894. — Rīgas Pilsētas ģimnāzija ar reālskolas un ģimnāzijas klasēm
1894.—1895. — 8 klašu klasiskā ģimnāzija
1896.—1919. — Valsts ģimnāzija
1919.—1920. — 1. vidusskola
1920.—1940. — Rīgas pilsētas 1. ģimnāzija
1940.—1944. — Rīgas 1. vidusskola
1944.—1990. — Ar Darba Sarkanā Karoga ordeni apbalvotā Rīgas L. Paegles 1. vidusskola
1990.—1996. — Rīgas 1. ģimnāzija
1996.—pašlaik — Rīgas Valsts 1. ģimnāzija
Zināmie skolas vadītāji (1229—1804)
ap 1239. — mācību pārzinis (scholasticus) Domkapitula kanoniķis Heinrihs
1528.—1538. — rektors Jakobs Batuss (Jacobus Battus, miris 1546)
no 1538. — rektors Retgers Pistorijs (Bekers)
1554.—1561. — rektors Hermanis Vilkens (Vilikinds, Vitekinds)
ap 1576. — rektors Georgs Marsovs
1579.—1589. — rektors Heinrihs Mellers
1589.—1596. — rektors un inspektors Johans Rīvijs
no 1631. — ģimnāzijas inspektors Hermanis Samsons
no 1669. — rektors Georgs Lauterbahs
no 1681. — rektors Mihaels Pinsderfers (Pinsdörffer)
1755.—1765. — rektors un inspektors Johans Gothelfs Lindners
1765.—1780. — rektors Gotlībs Šlēgels
1780.—1787. — rektors Karls Filips Mihaels Snells
no 1788. — rektors Kārlis Gotlobs Zontāgs
līdz 1804. — rektors Johans Augusts Albanuss
Skolas absolventi


